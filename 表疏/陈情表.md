<!--
 * @Author: ylmzfun ylmzfun@163.com
 * @Date: 2025-10-01 12:38:09
 * @LastEditors: ylmzfun ylmzfun@163.com
 * @LastEditTime: 2025-10-01 12:44:32
 * @FilePath: /诗词/陈情表.md
 * @Description: 这是默认设置,请设置`customMade`, 打开koroFileHeader查看配置 进行设置: https://github.com/OBKoro1/koro1FileHeader/wiki/%E9%85%8D%E7%BD%AE
-->
# 陈情表

- 作者：李密（西晋）
- 体裁：表

原文（据中文维基文库）
- 　　臣密言：臣以險釁，夙遭閔凶。生孩六月，慈父見背。行年四歲，舅奪母志。祖母劉愍臣孤弱，躬親撫養。臣少多疾病，九歲不行；零丁孤苦，至于成立。既無叔伯，終鮮兄弟；門衰祚薄，晚有兒息。外無期功強近之親，內無應門五尺之僮；煢煢孑立，形影相弔。而劉夙嬰疾病，常在床蓐；臣侍湯藥，未曾廢離。
- 
- 　　逮奉聖朝，沐浴清化。前太守臣逵察臣孝廉；後刺史臣榮舉臣秀才；臣以供養無主，辭不赴命。詔書特下，拜臣郎中；尋蒙國恩，除臣洗馬。猥以微賤，當侍東宮，非臣隕首所能上報。臣具以表聞，辭不就職。詔書切峻，責臣逋慢。郡縣逼迫，催臣上道；州司臨門，急於星火。臣欲奉詔奔馳，則劉病日篤；欲苟順私情，則告訴不許。臣之進退，實為狼狽。
- 
- 　　伏惟聖朝以孝治天下，凡在故老，猶蒙矜育；況臣孤苦，特為尤甚。且臣少事偽朝，歷職郎署，本圖宦達，不矜名節。今臣亡國賤俘，至微至陋，過蒙拔擢，寵命優渥；豈敢盤桓，有所希冀！但以劉日薄西山，氣息奄奄，人命危淺，朝不慮夕。臣無祖母，無以至今日；祖母無臣，無以終餘年。母孫二人，更相為命；是以區區，不能廢遠。臣密今年四十有四，祖母劉今年九十有六，是臣盡節於陛下之日長，報養劉之日短也。烏鳥私情，願乞終養！
- 
- 　　臣之辛苦，非獨蜀之人士及二州牧伯所見明知；皇天后土，實所共鑒。願陛下矜愍愚誠，聽臣微志；庶劉僥倖，保卒餘年。臣生當隕首，死當結草。
- 
- 　　臣不勝犬馬怖懼之情，謹拜表以聞。

版本索引
- 中文维基文库检索：https://zh.wikisource.org/wiki/Special:Search?search=陳情表
- 国家图书馆（站内检索）：https://www.nlc.cn/

备注
- 后续将补充底本与版本信息（如校者、年代），并逐条核对字句。