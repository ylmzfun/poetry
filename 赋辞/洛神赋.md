<!--
 * @Author: ylmzfun ylmzfun@163.com
 * @Date: 2025-10-01 12:38:52
 * @LastEditors: ylmzfun ylmzfun@163.com
 * @LastEditTime: 2025-10-01 12:42:01
 * @FilePath: /诗词/洛神赋.md
 * @Description: 这是默认设置,请设置`customMade`, 打开koroFileHeader查看配置 进行设置: https://github.com/OBKoro1/koro1FileHeader/wiki/%E9%85%8D%E7%BD%AE
-->
# 洛神赋

- 作者：曹植（魏）
- 体裁：赋

原文（据中文维基文库）
- 黃初三年，余朝京師，還濟洛川。古人有言，斯水之神，名曰宓妃。感宋玉對楚王神女之事，遂作斯賦。其辭曰：
- 余從京域，言歸東藩。
- 背伊闕，越轘轅，經通谷，陵景山。
- 日既西傾，車殆馬煩。
- 爾迺稅駕乎蘅皋，秣駟乎芝田，容與乎陽林，流眄乎洛川。
- 於是精移神駭，忽焉思散，俯則未察，仰以殊觀，覩一麗人，于巖之畔。
- 迺援御者而告之曰：
- 爾有覿於彼者乎？彼何人斯？若此之豔也？
- 御者對曰：
- 臣聞河洛之神，名曰宓妃。然則君王所見，無迺是乎？其狀若何？臣願聞之。
- 余告之曰：
- 其形也，
- 翩若驚鴻，婉若游龍。
- 榮曜秋菊，華茂春松。
- 髣髴兮若輕雲之蔽月，飄颻兮若流風之迴雪。
- 遠而望之，皎若太陽升朝霞；
- 迫而察之，灼若芙蕖出淥波。
- 襛纖得衷，脩短合度。
- 肩若削成，腰如約素。
- 延頸秀項，皓質呈露。
- 芳澤無加，鉛華弗御。
- 雲髻峨峨，脩眉聯娟。
- 丹脣外朗，皓齒內鮮。
- 明眸善睞，靨輔承權。
- 瑰姿豔逸，儀靜體閑。
- 柔情綽態，媚於語言。
- 奇服曠世，骨像應圖。
- 披羅衣之璀粲兮，珥瑤碧之華琚。
- 戴金翠之首飾，綴明珠以耀軀。
- 踐遠遊之文履，曳霧綃之輕裾。
- 微幽蘭之芳藹兮，步踟躕於山隅。
- 於是忽焉縱體，以遨以嬉。
- 左倚采旄，右蔭桂旗。
- 攘皓腕於神滸兮，采湍瀨之玄芝。
- 余情悅其淑美兮，心振蕩而不怡。
- 無良媒以接懽兮，託微波而通辭。
- 願誠素之先達兮，解玉佩以要之。
- 嗟佳人之信脩兮，羌習禮而明詩。
- 抗瓊珶以和予兮，指潛淵而爲期。
- 執眷眷之款實兮，懼斯靈之我欺。
- 感交甫之棄言兮，悵猶豫而狐疑。
- 收和顏而靜志兮，申禮防以自持。
- 於是洛靈感焉，徙倚彷徨，
- 神光離合，乍陰乍陽。
- 竦輕軀以鶴立，若將飛而未翔。
- 踐椒涂之郁烈，步蘅薄而流芳。
- 超長吟以永慕兮，聲哀厲而彌長。
- 爾迺衆靈雜遝，命儔嘯侶，
- 或戲清流，或翔神渚，
- 或采明珠，或拾翠羽。
- 從南湘之二妃，攜漢濱之游女。
- 歎匏瓜之無匹兮，詠牽牛之獨處。
- 揚輕袿之猗靡兮，翳脩袖以延佇。
- 體迅飛鳧，飄忽若神，
- 凌波微步，羅襪生塵。
- 動無常則，若危若安。
- 進止難期，若往若還。
- 轉眄流精，光潤玉顏。
- 含辭未吐，氣若幽蘭。
- 華容婀娜，令我忘餐。
- 於是屏翳收風，川后靜波。
- 馮夷鳴鼓，女媧清歌。
- 騰文魚以警乘，鳴玉鸞以偕逝。
- 六龍儼其齊首，載雲車之容裔。
- 鯨鯢踴而夾轂，水禽翔而爲衛。
- 於是越北沚，過南岡，紆素領，迴清陽。
- 動朱唇以徐言，陳交接之大綱。
- 恨人神之道殊兮，怨盛年之莫當。
- 抗羅袂以掩涕兮，淚流襟之浪浪。
- 悼良會之永絕兮，哀一逝而異鄉。
- 無微情以效愛兮，獻江南之明璫。
- 雖潛處於太陰，長寄心於君王。
- 忽不悟其所舍，悵神宵而蔽光。
- 於是背下陵高，足往神留，
- 遺情想像，顧望懷愁。
- 冀靈體之復形，御輕舟而上溯。
- 浮長川而忘反，思綿綿而增慕。
- 夜耿耿而不寐，霑繁霜而至曙。
- 命僕夫而就駕，吾將歸乎東路。
- 攬騑轡以抗策，悵盤桓而不能去。

版本索引
- 中文维基文库检索：https://zh.wikisource.org/wiki/Special:Search?search=洛神賦
- 国家图书馆（站内检索）：https://www.nlc.cn/

备注
- 后续将补充底本与版本信息（如校者、年代），并逐条核对字句。